Қайырлы күн, құрметті студенттер! Барлығыңызды осы курста көргеніме қуаныштымын. Дәрісіміздің негізгі бөлімін бастамас бұрын, барлық видеоларымыздың субтитрлері қазақ және орыс тілдерінде қолжетімді екенін атап өткім келеді. Субтитр параметрлерін видеоойнатқыштың төменгі оң жақ бұрышынан таба аласыз. Егер бұл параметрлер болмаса, Chrome браузерінің жұмыс үстелі нұсқасын (desktop) ашу ұсынылады. Бұл функция міндетті түрде сонда жұмыс істейді. Браузерді қолдау және видеоойнатқыш мүмкіндіктеріне қатысты барлық басқа мәліметтер келесі слайдтарда болады. Ендеше, бастайық. Менің атым Елжан. Мен университеттеріңізге арнайы шақырылған маманмын, C1oud academy бағытында аға оқытушы болып жұмыс істеймін. C1oud academy – қазақстандық C1oud technologies компаниясының бағыттарының бірі. C1oud academy университеттерге арналған бұлтты курстарды әзірлеумен айналысады. Осы сессияда айтылатын тақырыптарға қысқаша тоқталайық. Біз AWS дегеніміз не, оның қандай сертификаттау емтихандары бар екендігі туралы айтатын боламыз. Әрі қарай, мен сіздерге лектор, яғни өзім жайлы аздап айтып беремін. Осыдан кейін, мен AWS Cloud Practitioner курсы туралы көбірек сөз қозғаймын. Дәл осы курсты сіздер қазір тыңдап отырсыздар. Университет курстың атын өзгерту құқығына ие болғандықтан, курстың атауы басқаша болуы мүмкін. Бірақ курстың мақсаты өзгеріссіз қалады, ол – сізді AWS халықаралық сертификаттауына, атап айтқанда AWS Certified Cloud Practitioner емтиханына дайындау. Осыдан кейін, курсты жақсырақ меңгеру мақсатында, сіздерде туындаған немесе туындауы мүмкін сұрақтарға жауап беремін, яғни ұйымдастыру мәселелеріне тоқталамыз. Соңында, біз осы курста қолданылатын платформалар туралы айтамыз. Сонымен, әр бөлімге толығырақ тоқталайық. AWS дегеніміз не? AWS – бұл Amazon Web Services. Amazon Web Services – бұлтты провайдер, сонымен қатар әлемге әйгілі Amazon компаниясының ең ауқымды бағыттарының бірі. Сізде өте дұрыс және логикалық сұрақ туындауы мүмкін: «Неге кез келген басқа бұлттық провайдер емес, ал дәл осы AWS?» Мен бұлтты технологияларды зерттей бастағанда, өзімде де дәл осы сұрақ туындады және бұл мәселені зерттей келе, AWS таңдауыма себеп болған бірнеше дәлел таптым. Ол туралы қазір сіздермен бөліскім келеді. Біріншісі, басқа бұлттық провайдерлермен салыстырғанда, AWS шағын компаниялардан ірі компанияларға дейін бүкіл әлем бойынша кеңінен таралған. Бұл AWS білімін талап ететін бос жұмыс орындарының абсолютті саны кез келген басқа бұлтты провайдер білімін қажет ететін бос жұмыс орындарынан көбірек екенін білдіреді. Сондықтан, кез келген басқа бұлтты провайдеріне қарағанда, AWS білімін талап ететін жұмысты табу ықтималдығы жоғары. Екінші – Gartner компаниясының «Сиқырлы квадранты» («Magic Quadrant»). Сіз Gartner компаниясы туралы естіген шығарсыз, сонда да қосымша айта кетейін. Gartner – жыл сайын «Сиқырлы квадрант» деп аталатын белгілі бір IT саласында нарықтық зерттеулер сериясын шығаратын әлемге әйгілі IT консалтингтік компания. 2022 жылдың басында жарық көрген, 2021 жыл бойынша зерттелген бұлтты технологиялар туралы айтатын болсақ, AWS көшбасшы болып табылады, оны слайдтан көре аласыз. AWS тек қана 2021 жылы ғана емес, 11 жыл қатарынан көшбасшы болып келеді. Осылайша, AWS көшбасшылығы дау тудырмайтын факт екені байқалып тұр. AWS-тың ең жақын бәсекелестері немесе, дәлірек айтсақ, ізбасарлары – Microsoft компаниясының Azure, Google компаниясының Google Cloud Platform (GCP) бұлтты платформалар. Мұнда инфрақұрылымын бұлтта орналастыратын ірі AWS серіктестерінің аз ғана бөлігін көре аласыз. Мысалы, Twitter, Amazon, NASA, The New York Times, Netflix, SAP, WordPress, т.б. Осы компанияларда жұмыс істегіңіз келе ме? Ол үшін, сіздерге AWS сертификаттарының иегерлері болу керек. Себебі, барлық AWS сертификаттары дүние жүзіндегі шетелдік рекрутерлер тарапынан жоғары бағаланады және сіздің біліміңіз АҚШ пен Еуропадағы ірі компаниялардағы бос жұмыс орындарына үміткерлерден бір саты жоғары қояды. Біз сессиямыздың келесі бөліміне көшеміз, дәлірек айтқанда, AWS емтихандарының талдауы. Қазіргі уақытта төрт топқа бөлінген 12 түрлі AWS емтиханы бар. Төменгі сол жақтағы Associate деңгейіндегі (көк белгіше) емтихандар тобын тапсыру үшін, AWS бұлтында кемінде бір жылдық тәжірибеңіз болу керек. Бұлтта бір жылдық тәжірибенің жоқтығы біздің курстарымызбен өтеледі. Осылайша, университетте төрт жыл оқуыңыздың барысында, слайдта көрсетілген төрт түрлі AWS емтиханына дайындалып, сертификаттануға мүмкіндігіңіз бар. Сондай-ақ, сіз жаңадан бастаған курс Foundational деңгейдегі емтиханға, атап айтқанда AWS Cloud Practitioner экзаменіне (жоғарғы сол жақ сұр белгіше), дайындайтынын атап өткім келеді. C1oud academy бағытының басқа курстарына қолжетімділік сіздің университетіңізбен орнатылған келісімге байланысты және бұл ақпаратты кураторыңыздан біле аласыз. Әрбір AWS емтиханын толығырақ қарастырайық. Слайдта көрсетілген Foundational деңгейінің емтиханынан бастайық. Ол, әдетте, бұлтты технологияларды енді зерттей бастаған кәсіпқойлардың тапсыратын стандартты бірінші қадамы болып табылады, сонымен қатар, алдағы сессияларда қарастырылатын артықшылықтарды игеруге мүмкіндік береді. Сондай-ақ, бұл емтиханды бұлт туралы негізгі түсінікке ие болу мақсатында және техникалық мамандармен тиімді қарым-қатынас жасау үшін CEO, CTO, CFO және басқа жоғарғы лауазымдардағы қызметкелер тапсырады. Келесі, слайдта көрсетілген көк белгішелер – Associate деңгейіндегі емтихандарды қарастырайық. Оның 3 түрі бар: Solutions Architect, Developer, SysOps Administrator. Емтихандар қиындығы арту ретімен тізімделген. Associate деңгейіндегі бірінші емтихан – AWS Certified Solutions Architect – Associate немесе, қысқаша, AWS SAA. Бұл емтиханды әдетте ірі компаниялардың IT архитекторлары (сәулетшілері), сондай-ақ шағын және орта компаниялардағы топ жетекшілер тапсырады. Емтихан сізді бұлтта IT инфрақұрылымын құру үшін пайдаланылатын негізгі және танымал AWS қызметтерімен (сервисы) таныстырады. Дайындық материалына сәйкес, бұл емтихан алдыңғы емтиханның, яғни AWS Certified Cloud Practitioner емтиханы, жалғасы болып табылады. Нәтижесінде, сіз жаңа қызметтермен танысасыз, сондай-ақ алдыңғы емтиханға дайындалу кезінде қарастырылған қызметтер бойынша біліміңізді тереңдетесіз. Күрделілігі бойынша келесі емтихан AWS Certified Developer – Associate немесе, қысқаша, AWS DA. Бұл емтиханды техникалық мамандар тапсырады және бұлттағы әзірлеушінің (разработчик) өмірін жеңілдететін қызметтерді ұсынады. Емтиханды сәтті тапсыру үшін, AWS Certified Solutions Architect – Associate емтиханы сияқты көптеген қызметтерді білудің қажеті жоқ, тек белгілі бір қызметтер жиынтығына толығырақ назар аударылады. Үшінші және соңғы Associate деңгейінің емтиханы – AWS Certified SysOps Administrator – Associate немесе, қысқаша, AWS SOAA. Бұл емтиханды да техникалық мамандар тапсырады, сонымен қатар жүйе әкімшісінің (системный администратор) бұлтта жұмыс істеуін жеңілдететін қызметтерді ұсынады. Қазіргі уақытта SysOps бағыты өте танымал бола бастады, бұл, шын мәнінде, жүйелік әкімшілендіру (системное администрирование), тек айырмашылығы – Python, JavaScript сияқты жоғары деңгейлі бағдарламалау (программирование) тілдерінің бірін білу қажет. Бұл сіздің жұмысыңызды мүмкіндігінше автоматтандыру үшін қажет. Алдыңғы AWS Certified Developer – Associate емтиханындағы сияқты, сізге көптеген қызметтерді білу қажет емес, тек белгілі бір қызметтер жиынтығын жеткілікті деңгейде зерттеп, емтиханға дайындаласыз. Бұл емтихан барлық Associate деңгейіндегі емтихандардың ішіндегі ең қиыны екенін атап өткім келеді. Біз сізбен Foundational және Associate деңгейіндегі емтихандарды қарастырдық. Foundational немесе Associate деңгейіндегі бір немесе бірнеше сертификаттардың иегері болсаңыз, әлемдегі ірі және беделді компанияларда жұмысқа орналасуға мүмкіндігіз бар. Әрі қарай AWS туралы біліміңізді белгілі бір бағытта тереңдеткіңіз келсе, келесі топтарға назар аударуыңыз қажет – бұл Professional және Specialty. Слайдта көрсетілген Security, Machine Learning және т.б. бағыттары бар. Енді мен AWS емтиханының не екеніне толығырақ тоқталғым келеді. Мысал ретінде, осы курста қарастырылатын емтиханды алайық, бұл – AWS Certified Cloud Practitioner. Сонымен, емтиханның өзі тест түрінде болады. Сізге 90 минут ішінде 65 сұрақ беріледі. Ағылшын тілі біздің ана тіліміз болмағандықтан, қосымша 30 минут сұрау мүмкіндігіміз бар. Жалпы алғанда 90 минуттың орнына емтиханды 120 минутта өтуге болады. Емтиханда кездесетін сұрақтардың түрлері туралы айтатын болсақ, онда екі түрі бар: біріншісі – multiple choice, екіншісі – multiple response. Multiple choice – сұрақтың төрт немесе бес жауабы беріледі және олардың біреуі ғана дұрыс. Multiple response – бірнеше дұрыс жауапты таңдау керек, яғни бес-тоғыз жауабы болады және сіз екі, үш немесе төрт дұрыс жауабын таңдауыңыз керек. Сұрақтың неше дұрыс жауабы бар екені әр сұрақтың соңында көрсетіледі. Тағы бір мәселе, сұраққа жартылай жауап беруге болмайды, мысалы, үш дұрыс жауап таңдау керек болса, ал біреуін дұрыс таңдамасаңыз, онда бұл сұраққа балл берілмейді. Мұндай сұрақтар емтиханды қиындатады, бірақ осылайша мәселені жақсы білмейтін немесе болжауға тырысатын мамандар арылады. Сондықтан, менің ойымша, бұл жақсы сұрақтар және біз оларға қалай жауап беру керектігін үйренеміз. Айта кететін жақсы жаңалық, AWS Certified Cloud Practitioner емтиханы Бастапқы емтихан болғандықтан, multiple response сұрақтары аз. Емтихан қиындаған сайын мұндай сұрақтар көбейеді. Бұл сұрақтарға қалай жауап беру керектігін осы курста үйренеміз. Егер емтиханды қайда және қалай тапсыру туралы айтатын болсақ, онда тапсырудың кез келген нұсқасы проктормен қабылданады. Таңдау үшін екі нұсқа бар, ол онлайн немесе тест орталығында. Барлық ірі қалаларда бірнеше сынақ орталықтары бар, іздеп, уақытын сәйкестендіріп, тапсыруыңызға болады. Егер сіз қандай да бір себептермен онлайн режимінде тапсырғыңыз келсе, онда мұндай да мүмкіндік бар. AWS Certified Cloud Practitioner емтиханы 100$ тұрады. Сіздің университетіңізбен ынтымақтастығымыздың бір бөлігі ретінде, әрбір студентке бірінші талпыныс кезінде әрбір емтиханға 50% жеңілдік берілетінін хабарлауға қуаныштымын. Бұл жеңілдікті курсты аяқтаған соң қолдана аласыз. Одан да қуанышты жаңалық, C1oud technologies компаниясы жыл сайын біздің курстарымыздың үздік студенттеріне тегін талпыныс жасауға белгілі бір квота бөледі. Бұл сіз үшін қосымша мотивация болады деп үміттенемін және тапсыруды сынап көргісі келетін студенттердің саны артуы мүмкін. Осы слайдтан біз лектормен толығырақ танысуды бастаймыз, яғни менімен. Мен 5 мәрте сертификатталған AWS маманымын. Барлық Foundational және Associate деңгейлерінің емтихандарынан және мен тапсырған емтихандардың ішіндегі ең қиынынан – AWS Certified DevOps Engineer – Professional емтиханынан сәтті өттім (қысқасы, AWS DevOps Pro). AWS сертификаттары мына слайдта көрсетілген. Сіздердің әрқайсысыңыз кем дегенде бір немесе бірнеше AWS сертификаттарының иегері боласыз деп үміттенемін. Қысқаша жұмыс тәжірибем туралы. Менің IT саласында 8 жылдан астам тәжірибем бар. Оның ішінде Kaspi-де бес жыл жұмыс істеп, Junior Data Engineer-нен Топ жетекшісіне дейін өстім. Командамызбен бірге Kaspi дүкеніндегі алғашқы жеке ұсыныстардың прототипін жасап, оны өндіріске енгіздік. Қазірдің өзінде Kaspi дүкенінен кейбір өнімдерді сатып алғанда, сіз бұл ұсыныстарды көре аласыз. 2018 жылдан бастап бұлтты технологияларды зерттей бастадым, осы уақыт ішінде AWS бес рет сертификатталдым. Қазіргі уақытта мен американдық ірі IT компаниясында аға бұлттық инженер болып жұмыс істеймін. Сондай-ақ, ТМД елдеріндегі AWS academy бағдарламасының аккредиттелген ең алғашқы оқытушысымын. AWS academy – бұл студенттер AWS емтихандарына жақсы дайындалуы үшін, тек университеттерге арналған курстарды әзірлейтін AWS ішіндегі бөлек бағыт. Университеттің осы бағдарламаға қосылуының екі негізгі шарты бар – бұл сәйкес сертификаттары бар оқытушының болуы, сондай-ақ осы AWS academy бағдарламасында оқытушының аккредитациялануы. AWS academy-да барлық материал ағылшын тілінде беріледі және бұл студенттердің материалды толық меңгеруіне кедергі жасайды. Мұнда мазмұнды локализациялайтын, авторлық материалмен толықтыратын, орыс және қазақ тілдеріне аударатын курстарымыз көмекке келеді. Сонымен қатар, презентациялар ағылшын тілінде болатынын, бірақ аудио жолдары мен субтитрлердің аударылатынын атап өткім келеді. Бұл AWS курсын үйренумен қатар техникалық ағылшын тілін дамыту үшін арнайы жасалған. Техникалық ағылшын тілінің озық деңгейі сізге мына жағдайда көмектеседі: біріншіден, жұмыс табу оңайырақ болады, екіншіден, шетелдік компанияларда жұмыс істеу және өзіңіздің үздік жағыңызды көрсету ыңғайлы болады. AWS academy бағдарламасы бойынша аккредиттелген оқытушының ресми куәлігі шетелде әдеттегідей төсбелгі түрінде көрсетілген. Осы слайдтан бастап біз сессиямыздың келесі бөліміне – курстың Кіріспесіне өтеміз. AWS Cloud Practitioner – бір семестрлік курс және AWS емтиханын сәтті тапсыру үшін қажет барлық білім мен дағдылармен қамтамасыз етеді. Бұл жерде мен екі семестрден тұратын және Associate деңгейіндегі емтихандарға дайындалатын басқа курстардың барына назар аударғым келеді. Бұл курстардың сіз үшін қолжетімділігі сіздің университетіңізбен келісімге байланысты, толығырақ білу үшін кураторыңызға хабарласа аласыз. AWS Cloud Practitioner курсына арналған семестрдің бөлінген он бес аптасында біз он түрлі модульді қарастырамыз. Әрбір модуль бұлтты технологиялармен жұмыс істеудің белгілі аспектілерімен таныстырады. Мысалы, бірінші модульде біз бұлт және AWS туралы айтамыз Әрі қарай, екінші модульде біз бұлтты экономика туралы, AWS қызметтерінің бағасы қалай жүзеге асатыны және «Total cost of ownership, TCO» («Меншіктің жалпы құны, ТШО») тұжырымдамасын немесе IT инфрақұрылымын иеленудің түпкілікті құны неден құралатыны туралы айтатын боламыз. Әрі қарай, біз жаһандық AWS инфрақұрылымын және оның құрамдастарын қарастырамыз. Осыдан кейін біз бұлттағы қауіпсіздік мәселелерін айтамыз, қандай қызметтер қауіпсіздікті қамтамасыз етуге көмектеседі. «Shared Responsibility Model», яғни «Ортақ жауапкершілік моделі» тұжырымдамасына тоқталамыз. Бесінші модульде бұлттың желілік және мазмұнды жеткізу аспектілерін қарастырамыз. Бұл және келесі модульдер осы курстағы ең көлемді модульдер болып табылады. Алтыншы модульде біз AWS-тің қандай есептеу қуаты бар екенін, оның қалай ерекшеленетінін, артықшылықтары мен кемшіліктерін қарастырамыз. Алтыншы модульдің логикалық жалғасы жетінші модуль болып табылады, онда біз бұлтта деректерді сақтау аспектілерін айтамыз. Деректер туралы айта бастағанда, дерекқорлар туралы айтпай кетуге болмайды: AWS бағытының дерекқорлармен жұмыс істеу бойынша бестен астам қызметі бар. Тоғызыншы модульде біз қызметтерден сәл жоғары көтеріліп, бұлттағы архитектураны әзірлейтін AWS командасының Best practices деп аталатын бағытымен танысамыз. Әрі қарай оныншы модульде автоматты масштабтауды баптауға мүмкіндік беретін үш қызметті қарастырамыз. Қарапайым сөзбен айтқанда, біздің инфрақұрылым жүктемеге байланысты көлемін өзгерте алатын тірі абстрактілі ағза түріне айналады. Мысалы, қызметіңізге немесе веб-сайтыңызға жүктеме болмаса, ақшаңызды үнемдеу және бұлттық шығындарды азайту үшін инфрақұрылымның қажет емес бөліктері өшіріледі. Жүктеме кенеттен көтерілген жағдайда, жүйе жүктеменің бұл ұлғаюын автоматты түрде көреді, ал инфрақұрылым сұраныстардың ешқайсысын жіберіп алмау және барлығын толығымен өңдеу үшін автоматты түрде масштабталады. Осылайша сіз тек пайдаланған нәрсеңіз үшін ғана төлейсіз. Біз курстарымыз туралы арнайы видеолар топтамасын дайындап, YouTube желісіне жүктедік. Біз алдыңғы слайдтарда бірінші және екінші сілтемелерді қарастырдық. Сондықтан, келесі курстарымызда не өтетінімізді көргіңіз келсе, сілтемеге өтіп, оқуыңызға болады. Сонымен, сессиямыздың келесі бөліміне жеттік – бұл ұйымдастыру мәселелері. Мұнда мен сізді қызықтыратын сұрақтарды қарастырып, оларға жауап беруге тырысамын. Ең бірінші, біздің сабақтарымызда болатын белсенділіктер (активность) туралы айтқым келеді: логикалық тұрғыдан оларды екіге бөлуге болады – видео белсенділіктер және тесттік белсенділіктер. Видео белсенділік туралы айтатын болсақ, ең бастысы – дәріс, дәріс материалы түсіріліп, видео сізге қарау үшін жіберіледі, сіз оны көресіз және өз баллдарыңызды аласыз. Келесі белсенділік – сұрақ-жауап бөлімі. Біз курсты өту барысында туындайтын барлық сұрақтарды бір жерге жинап, оларға жауап береміз. Осыдан кейін ол бір тұтас видео ретінде жасалып, сізге жіберіледі. Зертханалық жұмыспен байланысты екі белсенділік бар: біріншісі – зертханалық жұмысқа кіріспе, сізге толығырақ мәлімет беріледі, екіншісі – зертханалық жұмысты талдау, яғни мен өзім бұл тапсырманы орындаймын және кейбір маңызды жерлерде қосымша түсініктеме беремін. Осылайша, талдау – зертханалық жұмыстың жауабы болады. Келесі белсенділіктің түрі – Demo, яғни демонстрация. Біздің жағдайда, тақырыпқа және қызметтің өзіне байланысты белгілі бір қызмет туралы айтатын болсақ, Demo нұсқасы қолжетімді болады, яғни мен AWS консолін ашып, дәл сол жерде қандай мүмкіндіктер бар екенін, қызметтің көрінісін және онда не істеуге болатынын көрсетемін. Бұл – сізге негізгі AWS қызметтерімен тәжірибе алмасуға мүмкіндік беретін қысқа видео. Белсенділіктің алтыншы түріне көшпес бұрын, мен тесттік белсенділіктерге тоқталғым келеді, бұл Knowledge check (Білімді тексеру) және Practice test (Практикалық тест). Knowledge check – бұл сіздің дәріс материалын қаншалықты түсінгеніңізді тексеретін ең қарапайым тест. Ұсынылатын тәртіп: дәрісті көресіз, одан кейін Knowledge check өтесіз және осы дәріс материалын меңгергеніңізді өзіңіз үшін растайсыз және сәйкес балл аласыз. Practice test – AWS емтиханына мазмұны бойынша ең жақын сұрақтар жинағы, осылайша сіз жақсырақ жаттыға аласыз. Біз тегтері бар тест сұрақтарының белгілі бір базасын құрастырамыз. Тегтер көбінесе қызметтің атауы болып табылады және өткізілетін аптаға, тақырыпқа және қызметке байланысты біз осы аптадағы Practice test сұрақтарының базасын жасаймыз. Нақты емтиханда болатын функция да қолжетімді болады, мысалы, сұрақты өткізу, сұрақты белгілеу. Сізді шынайы емтиханға мүмкіндігінше жақындату үшін, multiple choice және multiple response сұрақтары да болады. Видео белсенділігінің соңғы түрі – Practice test question review, біз Practice test сұрақтарының базасындағы ең қызықты және ең қиын сұрақтарды толығымен талдап, қысқа видео түсіреміз: сұрақтың түрін талдаймыз, сұрақтың ішінде жақсырақ шарлау үшін, кеңестерді қарастырамыз. Барлық белсенділіктер мен мерзімдерге қатысты бір-екі сөз айта кетейін. Видеоматериалды қарап, белгіленген мерзімде тестті тапсырсаңыз, осы белсенділікке сәйкес баллдарыңызды аласыз. Егер сіз видеоны белгіленген мерзімнен тыс ашуға тырыссаңыз немесе тесттен өтуге әрекет жасасаңыз, онда бұл әрекет сізге беріледі, бірақ ол есепке алынбайды, яғни сізге балл берілмейді, мұны есте сақтағаныңыз жөн. Бірақ әрқашан қолжетімді болады. Бұл нақты AWS емтиханына жақсы дайындалу үшін әдейі жасалды. Енді мерзімдерге келетін болсақ, барлық белсенділіктерді тапсыруға болатын бірінші күн – семестрдің бірінші күні, ал барлық белсенділіктерді тапсыруға болатын соңғы күн – семестрдің соңғы күнін көрсеттік. Бұл барлығы бірден барлығына қолжетімді және семестрдің бірінші не соңғы күнінде барлығын тапсыруға болады деген сөз. Тек сіздің университетіңіздегі бекітілген шараларды, қорытынды және аралық емтихандарды, аралық бақылауларды ұмытпаңыз. Ағымдағы бағаларыңызды куратор жүктеп, жазып алады, сондықтан жақсы баға алғыңыз келсе, сол уақытта күтілетін үлгерім болуы керек екенін есте сақтаңыз. Тағы бір жайт, куратор әр белсенділіктің мерзімін өзгерту мүмкіндігіне ие. Біз өзгертпеуге кеңес береміз, бірақ университеттің қалауы немесе өтініші бойынша куратор өзгерте алады. Мерзім өзгерсе, сіз хабарлама аласыз немесе платформада мерзімнің өзгергенін көресіз. Сонымен, біз негізгі платформаға көшеміз, мен оны таныстыруға қуаныштымын. Біздің платформа Telegram мессенджерінде жүзеге асырылған және telegram-бот ретінде ұсынылған. Бұл студенттерге жақын болу үшін және біздің курстарымызды смартфоныңызда таныс және орнатылған қосымшада меңгеру үшін әдейі жасалған. Telegram-ботының ішінде минималды жеткілікті функционал бар. Бұл навигатор деп аталатын мәзір элементі, ол арқылы сіз қалаған аптаны, сабақты, белсенділікті таңдап, оны орындауға кірісе аласыз. Келесісі – TODO list, ол оқушының күнделігіне ұқсайды, яғни бірінші кезекте орындалу қажет белсенділіктер тізімі автоматты түрде жасалады. Бұл ыңғайлы, себебі осы тізімнен сіз көрсетілген барлық тапсырмаларды өтіп, курс бойынша ұсынылған ретпен алға басасыз. Келесі – Grades, яғни бағалар, мында әр аптадағы бағаларыңызды көре аласыз. Аптаның қалай қамтылғанын, курстың ілгерілеуінің жалпы көрінісін көруге, сондай-ақ белгілі бір апта туралы толығырақ ақпаратты көруге болады. Келесі бөлім – Deadlines, тапсыру мерзімдері, ол бағалар сияқты маңызды бөлім. Функционалы ұқсас болады және сіз осы мәзір элементінде белсенділіктердің соңғы мерзімдерін көре аласыз. Және, ең соңында, бұл Settings, яғни баптау. Қазіргі уақытта баптаудың бір ғана параметрі бар, ол бот интерфейсінің тілін өзгерту, яғни университет бізге әдепкі ретінде бот интерфейсінің тілін ұсынады, бірақ сіз боттың ішіне кіргеннен кейін өзіңізге ыңғайлы тілге ауысу мүмкіндігіне ие боласыз. Видео белсенділікті орындау кезінде telegram-ботында видеога арнайы сілтеме жасалады. Бұл сілтеме видео және видеоойнатқышы бар веб-парақшаны ашады. Біз видеоойнатқышқа курстарымызды ыңғайлы өтуге көмектесетін функционалдылықтың максималды көлемін қосуға тырыстық. Енді, видеоойнатқышта бар функционалды қарастырайық. Біріншісі – ойнату жылдамдығы: 0,25 қадаммен 0,5-тен 3x-ке дейін. Бұл сізге ең қолайлы ойнату жылдамдығын таңдау үшін арнайы жасалды. Келесі – Бөлімдер деп аталады. Әр слайд үшін осы бөлімдерді жасадық делік. Осылайша, бөлімдердің ішінде «2-слайд» түймені басқан кезде ойнату механизмі екінші слайд басталатын минутқа өтеді. Кейде бөлімдер слайдтарға, ал егер видео ұзақ болса, онда видеоның логикалық бөліктеріне бекітіледі, сонымен қатар, біз бөлімдердің атын атауымыз мүмкін, мысалы, кіріспе, талдау, негізгі бөлім және т.б. Келесі – біз әр видеоның бес түрлі ажыратылымдығын дайындадық, осылайша Интернет жылдамдығына байланысты сіз өзіңізге ең қолайлы нұсқаны таңдай аласыз. Бұл бөлімде auto деген элемент бар, ол әдепкі бойынша қосылады: ағымдағы Интернет жылдамдығына байланысты ойнату тоқтамауы үшін ең қолайлы ажыратымдылық таңдалады. Мысалы, сізде қазіргі уақытта жылдамдық жақсы, сіз толық HD форматындағы видеоны көріп отырсыз және бір сәтте жылдамдық төмендеді делік, сонда ештеңе істеудің қажеті жоқ, ажыратымдылық автоматты түрде төменірек сапаға ауысады, осылайша ойнату тоқтамайды. Жылдамдық қалыпты деңгейге оралған кезде ажыратымдылық автоматты түрде жоғары мәндерге ауысады. YouTube сайтында дәл осындай функционалды көруге болады. Мен сізге айтқым келетін ең соңғы мүмкіндік – Picture-in-Picture (Сурет ішіндегі сурет). Идея мынада: осы түймені басқан кезде сізде видеосы бар шағын қалқымалы терезе пайда болады. Ол ойнауды жалғастырады, сіз мені естисіз және көресіз, бұл терезені экранның айналасында өзіңізге сәйкес жылжытуға болады, осылайша сіз қосымша басқа әрекет жасай аласыз. Бұл қосымша функционал, өйткені адамдардың ақпаратты қабылдау қабілеті әртүрлі, біреуге параллель түрде қосымша әрекет жасау ыңғайлы, ал біреу үшін дәл белгіленген уақытта бір әрекетті орындау маңызды. Енді видео ойнатқыштың басқа браузерлермен қолдауына қатысты әңгіме қозғайық. Бүгінгі таңда ең толық қолдау – Chrome браузерінің жұмыс үстелі нұсқасында. Егер сізде ноутбук немесе компьютер болса, мен Chrome браузерін орнатуды және біздің видеоларды осы браузерде көруді ұсынамын. Егер сізде бұл браузер болмаса немесе оны орната алмасаңыз, видеолар басқа браузерлерде де және барлық браузерлердің мобильді нұсқаларында да ойнатылады, бірақ айырмашылығы – кейбір функциялар болмауы мүмкін. Браузерді жаңарту көмектесуі мүмкін, өйткені барлық браузерлер әртүрлі жылдамдықпен жаңартылып, функционалдығы мен мүмкіндіктері толықтырылып, кейбір функциялары қолжетімді болуы мүмкін. Мысалы, егер сіз видеоны Opera немесе Firefox браузерлерінде ашсаңыз, браузерлерді жаңартсаңыз да, функционалдың кейбір бөлігі жоқ. Шамасы, видеоойнатқышқа қажетті функция әлі іске қосылмаған, сондықтан оны көрсету мүмкін емес. Менің ойымша, бұл соншалықты маңызды емес және сіздің ақпаратты меңгеруіңізге әсері тимейді. Егер сізде қандай да бір қиындықтар немесе сұрақтар туындаса, сіз әрқашан менімен не куратормен байланыса аласыз, біз техникалық тұрғыдан көмектесеміз және кеңес береміз. Енді мен куратор туралы сөз қозғағым келеді. Бұл университет тарапынан сіздің топқа арнайы анықталған адам. Платформаға қатысты, платформадағы бағаларыңыз, дәрістік материалдар және онлайн өтуге қатысты кез келген сұрақтар туындаса, сіз маған хабарласасыз. Университетпен байланысты, оффлайн өтуге қатысты, барлық бағаларыңыз бар жергілікті университет платформасындағы бағаларға қатысты сұрақтар сіздің кураторыңызға жіберіледі. Егер бұл курс оффлайн режимінде өтетін болса, университет белгілі бір ережелер мен заңдылықтарға байланысты студенттерге онлайн режимінде оқуға және сабаққа қатыспауға рұқсат етуі мүмкін. Егер ол нәтиже бермесе, онда университет студенттерден курсты оффлайн режимінде оқуды сұрауға толық құқығы бар, сондықтан сіз сабақтарға қатысасыз, ал куратор аудиториядағы проектордан видеоматериалды қосады, бірақ сіз үшін видеоматериалдар, тесттік белсенділіктер кез келген уақытта қолжетімді болады. Бағаларды синхронизациялауға қатысты: сіз telegram-ботында ең соңғы бағаларды, сонымен қатар біздің ұсынылған баға мен курстың үлгерімін көре аласыз. Бағалау мәселесі әр университеттерде әр түрлі болуы мүмкін, сондықтан куратор университет талаптары негізінде сіздің бағаларыңызды жергілікті платформаға енгізу үшін бағаларыңызды өзгерте алады. Егер сізде қандай да бір қиындықтар немесе сұрақтар туындаса, сіз әрқашан менімен немесе куратормен байланыса аласыз. Ол үшін, біз Telegram-да әр топ үшін бөлек арнайы топтық чат ашып, мені, мүмкін, C1oud academy бағытының қосымша өкілдерін, сондай-ақ сіздің тобыңыздың кураторын енгіземіз. Онда сіз өзіңізді қызықтыратын сұрақтарды қоя аласыз және сіздің сұрағыңызға байланысты тиісті адам жауап береді. Енді екінші платформамызға көшеміз. Бұл AWS academy және есіңізде болса, онда барлық материал ағылшын тілінде берілген. Біз AWS academy қолданатын жалғыз белсенділік – зертханалалық жұмыстар. Қаласаңыз, ағылшын тілінде жазылған материалдарды да көруге мүмкіндігіңіз бар. Бұл міндетті емес, бірақ жалпы алғанда, telegram-ботындағы видеоны көру ұсынылады. Біріншіден, сіз ол үшін балл аласыз, екіншіден, telegram-ботындағы материал әртүрлі дереккөздерден алынған оқу материалдарының қоспасы болғандықтан, арнайы құрастырылып жинақталған, яғни, шын мәнінде, сіз біздің telegram-ботымыздан көбірек пайдалы материал аласыз. Тіркелуге қатысты: сіз бұл видеоны көріп отырғандықтан, telegram-ботында тіркелген боларсыз. Тіркелу телефон нөмірі бойынша өтеді, сіз бұл телефон нөмірін кураторға бересіз. Ол тегі, аты, тобы, Telegram жүктелген телефон нөмірі бар тізімдер жасайды, және AWS academy тіркелу үшін электрондық пошта қажет болады. Болашақта біз telegram-ботының ішінде зертханалық жұмыстарға арналған құмсалғышты қосуды қарастырып жатырмыз. Уақытша біз AWS academy платформасында жұмыс істейміз. AWS емтиханын сәтті тапсыру мақсатында, сізге пайдалы зертханалар жинағын жасау үшін, бізге көбірек уақыт және қосымша ақпарат жинау қажет. Біздің сессияның соңғы бонустық бөлігі – AWS құжаттамасы. IT саласындағы тәжірибемде мен AWS-тен жақсы құжаттаманы кездестірген емеспін. Ол мүмкіндігінше жақсы, пайдалы, құрылымды, түсінікті жазылған Және жалпы ұсынысым – оны пайдалану. Өйткені көп жағдайда, мүмкін, уақыттың 90% -дан астам жағдайда, сіз осы құжаттаманың ішінен қажет жауапты таба аласыз. Мен сізге осы құжаттаманы қалай шарлау керектігі, AWS құжаттамасын Google іздеу жүйесінде қалай іздеу керектігі туралы ақпарат бергім келеді, осылайша сіз мұны одан да жақсырақ жасай алатын боласыз. Егер сізге белгілі бір қызметті табу қажет болса, сізге AWS және қызмет атауын енгізу жеткілікті. Ал бірінші жарнамалық емес сілтеме қызметтің маркетингтік бетіне апарады, онда бұл қызмет не үшін, ол не істей алады және т.б. көрсетілген. Бірақ бұл әзірге құжаттама емес. Сондай-ақ, сіз осы парақшаның ішінде шарлай аласыз. Қажетті бөлімді қосу арқылы іздеу жүйесінен сол бөлімге тікелей өте аласыз, мысалы, белгілі бір қызметтің қанша тұратынын түсіну және белгілі бір шешімнің айына қанша тұратынын есептеу үшін мен өз жұмысымда Pricings бар парақшаны жиі қолданамын. Бұл жағдайда AWS-ті, қызмет атауын және Pricings деп енгізу жеткілікті және қайтадан бірінші жарнамалық емес сілтеме қалаған парақшаға апарады. Pricings орнына «docs» деп жазсаңыз, сіз көрсеткен қызметтің ресми техникалық құжаттамасының бірінші бетіне өтесіз. Мұнда EC2 қызметінің үлгісі көрсетілген. Егер сізге құжаттаманың ішінен белгілі бір функцияны табу қажет болса немесе сізде қандай да бір сұрақ туындаса, сіз тікелей «docs»-тан кейін енгізе аласыз, содан кейін, мүмкін, егер мұндай парақша болса, сізге қажетті сілтеме шығарылып, құжаттаманың қажетті бөліміне өтеді. Бұл көбінесе тышқанның дөңгелегін айналдырудан және құжаттама құрылымында тышқанның түймешігін басудан немесе тіпті Amazon іздеу жүйесінде қажет сұрақты теруден жылдамырақ. Сондықтан Google арқылы қажет парақшаларға тікелей өткен дұрыс. Құжаттамаға келетін болсақ, экранның сол жағында бөлімдер, ішкі бөлімдер көрсетілген және ыңғайлы ұйымдастырылған. Мысалы, қызметпен енді танысқан кезде, кейбір негізгі ойларды жылдам оқып, шолу керек болғанда, бұл навигацияның көмегі тиер. Сонымен, мен дәрісімді аяқтадым. Барлығыңызға рахмет, осы курстың басталуымен тағы да құттықтаймын. Сізге мүмкіндігінше қызық және пайдалы болды деген ойдамын. Нәтижесінде сіз армандаған жұмысты тауып, сертификатталған маманға айналасыз деп үміттенемін. Жақсы, кездескенше, сау болыңыздар!